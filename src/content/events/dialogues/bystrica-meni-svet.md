---
slug: bystrica-meni-svet
layout: ../../../layouts/EventLayout.astro
title: Bystrica mení svet
publish_date: 10.09.2020
description: Diskusia o zmenách vyvolaných pandémiou COVID-19 a o tom, aké témy sú pre obyvateľov Banskej Bystrice rezonujúce v súčasnosti.
project: Dialógy s verejnosťou
project_link: dialogues
edition: 5
type: Discussion
---

Milí naši priaznivci, podporovatelia a účastníci dialógov,

S radosťou oznamujeme, že vám prinášame ďalší, v poradí **5. dialóg „Bystrica mení svet“**. Téma dialógu súvisí so zážitkom pandémie na vlastnej koži a s ňou spojenými zmenami, ktorými si prešli vy, my, mesto, komunity, spoločnosť. A zároveň aj zmenami, o ktorých potrebe sme začali intenzívnejšie uvažovať, aj „vďaka“ spúšťaču v podobe COVID-19.

Príďte sa s nami podeliť o vaše nové poznania a o tom, čo by ste chceli meniť vy – či už ide o zmeny osobnejšieho charakteru alebo v komunite okolo vás, v meste, v politike doma či vo svete, globálne výzvy, či zmeny v spoločnosti ako takej. Chceme zistiť, aké témy v nás Bystričanoch rezonujú. V dozvukoch (1. vlny) COVID-u 19 chceme vytvoriť momentum a priestor pre zmenu, spoluprácu a vzájomné posilňovanie motivácie v angažovaní sa.

Formát dialógov pri tejto téme mierne pozmeňujeme: uvedomujeme si, že nastolená téma bude potrebovať viac, než 1 stretnutie. Priestor chceme dať každej téme zmeny, ktorej potreba zaznie v tomto úvodnom dialógu. Preto, ak nás to všetkých bude baviť, radi by sme s témou zmeny, resp. sociálnej inovácie, pracovali v rámci niekoľkých ďalších dialógov.

**Dialóg sa uskutoční v Banskej Bystrici**, na obvyklom mieste na terase **„U Francúza“, na Hornej ulici 12** v tradičný štvrtok – **9. 7. o 18:00**. Veríme, že sa stretneme so známymi aj neznámymi tvárami. Máte sa na čo tešiť. Poďme vytvoriť komunitu spriaznených duší, ktoré chcú meniť svet a ktoré si v tom budú navzájom pomáhať…
