---
slug: migracia-a-solidarita
layout: ../../../layouts/EventLayout.astro
title: Sme GRANDi voči miGRANTom?
publish_date: 28.11.2023
description: Diskusia o migrácii, vnímaní "cudzincov" v našej spoločnosti, solidarite a o spôsoboch, ako zmierniť polarizáciu v tejto téme.
project: Dialógy s verejnosťou
project_link: dialogues
edition: 8
type: Discussion
---

Posledný tohtoročný verejný dialóg sa niesol v téme **migrácie** a niesol jemne provokatívny názov: **“Sme GRANDi voči miGRANTom?”**. Uskutočnil sa **28. novembra o 19:00** v tradičných priestoroch Jazz klubu **U Francúza**.

**Cieľom dialógu** bola otvorená diskusia o problematike migrácie, o tom, ako je v našej spoločnosti vnímaná a často aj zneužívaná. Zamerali sme sa na fenomén **migračnej polarizácie**, zdieľanie osobných príbehov a skúseností a snahu nájsť odpoveď na kľúčovú otázku: **Je naše správanie sa k “cudziemu” zrkadlom nášho najlepšieho ja?**

Na dialógu sa zúčastnili **významní hostia s bohatými skúsenosťami v oblasti migrácie**:
- **Branislav Tichý** – humanitárny pracovník (pôsobil v OSN a na Ministerstve vnútra SR),
- **Mgr. Alexandra Kubaliaková** – sociálna pracovníčka Slovenského Červeného kríža,
- **Natália Metsenko** – OZ Marína,
- **Tomáš Gulán** – zástupca organizácie IOM (Medzinárodná organizácia pre migráciu).

Hudobným hosťom bola **Soňa Kmet**, ktorá otvorila stretnutie piesňou, ktorú zložila pri ruskej invázii na Ukrajinu vo februári 2022.

V diskusii sa ukázalo, že **osobná skúsenosť s migráciou** formuje naše postoje – ľudia, ktorí zažili pohostinnosť v zahraničí, majú tendenciu správať sa solidárnejšie k migrantom vo svojej krajine. **Solidarita a veľkorysosť by však nemali byť konané len zo zištných dôvodov**, ale ako prirodzená súčasť spoločenského vedomia.

Rozoberali sme aj **úlohu samosprávy a tretieho sektora** pri riešení migračných výziev. Samospráva môže prepájať aktérov pre efektívnejšiu spoluprácu a **tretí sektor** zohráva **nezastupiteľnú úlohu v adresnej pomoci a v podpore dobrovoľníctva**.

**Záverečné zamyslenie**: Počas piesne sme reflektovali, **čo môžeme my sami urobiť pre zmiernenie polarizácie** v našom okolí, v práci či v rodine. Každý účastník si svoj **záväzok napísal na papier** a uložil u seba – ako pripomienku, že **zmierlivosť a pochopenie začína u nás**.

Týmto dialógom **nekončíme!** V ďalšom roku sa opäť stretneme pri témach, ktoré našu spoločnosť rozdeľujú, a pozrieme sa bližšie na **metódy depolarizácie**, ktoré môžeme aplikovať v osobnom i profesionálnom živote.

Ďakujeme **všetkým účastníkom** za podporu a Jazz klubu **U Francúza** za priestory, ktoré nám poskytujú už 5 rokov. Sme radi, že môžeme **prispieť k zmierňovaniu napätia a budovaniu dialógu** v našej spoločnosti.

**Prajeme vám krásne sviatky – bez napätia a hádok. A ak by to predsa len bolo na spadnutie, nech to zvládnete s vnútorným pokojom a trénujete sa v konštruktívnych dialógoch aj so svojimi blízkymi.** 🎄✨
